---
eleventyNavigation:
    parent: Keijenburg
    key: De historie
    order: 1
title: De historie van het gebouw van buurthuis Keijenburg en de stichting buurthuis Keijenburg
---

De voorloper van het huidige buurthuis Keijenburg was het Josephpatronaat met als openingsdatum 26 januari 1931. Het gebouw, verbonden aan de in de jaren twintig gerealiseerde St.Josephkerk , bestaat in 2021 negentig jaar.
Aannemer Mathijssen afkomstig uit de St. Josephstraat heeft het patronaatsgebouw   gebouwd wat we nu buurthuis Keijenburg noemen.

In de volksmond heette het toen “het St. Joseph-huis”.
De stichting Keijenburg is opgericht in 1970 en is de opvolger van het bestuur van het   Josephhuis. De stichting Keijenburg bestaat in 2020 vijftig jaar. 

Er is altijd al sprake geweest van een band tussen de kerk en ons buurthuis. De samenwerking bij bepaalde activiteiten, zoals het toentertijd jaarlijks terugkerende ziekentriduüm, is hier een sprekend voorbeeld van. 

## Ziekentriduüm
Na de eucharistievieringen kwamen de zieke mensen uit de regio, vanuit de St. Josephkerk naar het buurthuis voor een samenzijn met maaltijd. Een hele operatie waarbij vrijwilligers en legerambulances waren ingeschakeld voor aan- en afvoer van de deelnemers in rolstoelen en brancards.

## Heimwee naar vroeger
Zeker de oudere wijkbewoners van de wijk Burgerhout denken met vreugde terug aan de filmvoorstellingen op de houten banken in de grote zaal met het toneel van het St. Josephhuis.                     
In buurthuis Keijenburg is veel in de oorspronkelijke staat terug te vinden alleen de entreeprijzen van toen zijn allemaal geïndexeerd.
Weet u het nog de films: De Boefjes, Rin Tin Tin, Lassie en de Dikke en de Dunne?
We herinneren ons met veel plezier de dansavonden met livemuziek voor jong en oud. Met name de band “The Instigators” traden destijds op en waren in die tijd zeer populair en bekend bij het publiek. De 4 bandleden speelden de sterren van de hemel met hun nummers, die veel weg hadden van het genre van de Shadows.
Menigeen weet ook nog te vertellen dat er geregeld Fancy fairs gehouden werden in het buurthuis, waar prachtige prijzen gewonnen konden worden. Het ijzeren Rad van Avontuur was de grote trekpleister voor jong en oud bij de diverse verlotingen.

## Buurthuis Keijenburg nog iets verder terug in de tijd  
Lang voor het tot stand komen van de tweede zaal, de St. Josephzaal zag het oorspronkelijke gebouw er heel anders uit. De grote zaal had een toneel en daar stonden ook een bar, en biljart en een flipperkast opgesteld. Deze konden ten behoeve van toneelvoorstellingen worden verschoven Ja, er was zelfs een keukentje direct achter de bar waar je frites en kroketten kon verkrijgen. Via een doorgeefluik was er destijds ook snoep en chips te verkrijgen. De jeugd maakte hier maar al te graag gebruik van.

Wat zijn uw herinneringen aan buurthuis Keijenburg? We horen het graag en mocht u nog oude foto’s hebben… we zouden er erg blij mee zijn!