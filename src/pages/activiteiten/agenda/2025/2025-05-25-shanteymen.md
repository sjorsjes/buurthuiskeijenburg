---
layout: "../../../../layouts/content.astro"
title: Optreden Shanteymen en Tribute Rondomtrom
time: "13.00"
date: "2025-05-25"
---

## Twee muzikale werelden komen samen in buurthuis Keijenburg
## Gratis entree!
 
 
Op zondagmiddag 25 mei komen in buurthuis Keijenburg in Roosendaal twee muzikale werelden bij elkaar. 
Vanaf 13.30 uur treden afwisselend het Chanteymen Roosendaal en Tribute to Rondomtrom op. 
De middag staat in het teken van Ierse en Afrikaanse muziek.
 
Het repertoire van Chanteymen Roosendaal bestaat voornamelijk uit Ierse folksongs en Ierse Shanties. De percussiegroep Tribute to Rondomtrom trakteert de bezoekers met hun djembés op Afrikaanse ritmische muziek. Beide muziekgroepen verzorgen afwisselend hun optredens van ongeveer een half uur. Chanteymen Roosendaal is ontstaan uit zangers en muzikanten afkomstig van diverse koren en groepen. In september van dit jaar viert dit gezelschap zijn tienjarig bestaan met optredens in het Open Lucht Theater in Nispen. Chanteymen Roosendaal trad in het verleden voornamelijk op bij nautische evenementen en korenfestivals. Maar dat wordt dit jaar uitgebreid met optredens in wijk- en dorpshuizen en ook in verpleeg- en verzorgingshuizen. In september volgt er ook nu weer een optreden in de Wildenborch. Chanteymen Roosendaal brengt op 25 mei Ierse folksong ten gehore zoals die ook vertolkt werden en worden door The Dubliners en The High Kings. ‘Whiskey in the Yar’, ‘The Rocky Road to Dublin’, ‘The Fields of Athenry’, ‘The Wild Rover’ en ‘The Black Velvet Band’ staan onder andere op het programma.
 
Tribute to Rondomtrom
Tribute to Rondomtrom is een muziekgroep die voortkomt uit slagwerkschool Rondomtrom, gerund door de het echtpaar Bep en Leon Linders. Vorig jaar stopten de regulaire lessen aan de verschillende slagwerkgroepen. De school bestaat nog wel, maar richt zich nu op projecten, voornamelijk in het onderwijs. Het wegvallen van de lessen werd door een aantal leden als een gemis ervaren. Tijdens een toevallige ontmoeting vorige zomer bij een strandpaviljoen in Renesse tussen de oud-leden Carla van den Bosch en Hellen Venema ontstond het plan om Rondomtrom een nieuw leven te geven. Er werd besloten een muzikale groep te vormen en die als eerbetoon aan het echtpaar Linders, hun voormalige leermeesters, de naam Tribute to Rondomtrom te geven. Het echtpaar Linders moest hiermee natuurlijk wel akkoord gaan, maar dat was geen probleem. Tribute to Rondomtrom vertolkt dus Afrikaanse ritmische muziek, waaronder ‘Cucu Adema Dramé’. Dit nummer start in een tempo waarbij je de lome Afrikaanse hitte kunt voelen. Dan volgt een korte break en het tempo gaat omhoog. In dit nummer zitten enkele solo’s. Ook ‘The Rock’, het originele Afrikaanse nummer dat Freddy Mercury later omvormde tot de bekende hit ‘We Will Rock You’ staat op het programma. Chanteymen Roosendaal en Tribute to Rondomtrom vertolken om beurten hun eigen songs en nummers. Omdat het een duo-optreden betreft, wordt het publiek toch verrast op enige samenwerking tussen beide groepen. Uniek!

De optredens in buurthuis Keijenburg beginnen om 13.30 uur. 
De zaal is open vanaf 13.00 uur. 
De entree is gratis. 
De verwachte eindtijd is 17.00 uur. 
